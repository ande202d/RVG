Det varme gadehjørne
I det meste af 50´erne gik unge fyre i knickers og knæstrømper, piger i bluse, kjole eller nederdel, fornuftige travesko og med tørklæde om håret. Og de fleste var lærlinge. Til en ussel løn arbejdede de mindst 8 timer om dagen og gik på (teknisk) skole om aftenen. Der var ikke rigtig plads til teenagerne i de små 2 værelses lejligheder, så de hang ud på gadehjørner og kaffebarer, men efterhånden kom der ungdomsklubber med hobbytilbud som keramik og metalsløjd, men også "pigekamre" med make-up-undervisning og drenge-aftener med boksning. Og ikke mindst film og musik.

Problemfilm om unge
Det var især filmen "Farlig ungdom" fra 1953 med Ib Mossin i hovedrollen, der kom til at tegne 50´ernes debat om ungdommen. Den handlede mest om kriminalitet og ikke så meget om rusmidler, men alkoholen var tydeligt med i billedet af den debat, der indimellem lignede en dæmonisering af ungdommen. I Jyllands Posten skrev en teolog i 1957: "Det eneste, de unge har respekt for, er prygl". Man gjorde ungdomskriminaliteten til et stort samfundsproblem på et tidspunkt, hvor den rent faktisk var faldende! I filmen "Bundfald" fra 1957 spiller Preben Kaas, Ib Mossin og Bent Christensen tre unge, der kommer galt af sted med røveri af midaldrende, homoseksuelle mænd. Og i "Natlogi betalt" fra 1957 med bl.a. Hanne Borchsenius og Malene Schwartz fortælles der om de såkaldte amerikanerpiger, der ofte gik med til mere end at danse og tage imod drinks fra amerikanske soldater på orlov i Dixi Bar og City Bar i København. Forfatteren Jane Aamund var med: "Vi dansede jitterbug, jive og rock og drak den nye drink, rom og cola", fortæller hun om sin ungdom. Narkotika var ikke et ungdomsproblem i 50´erne. Når der stjæles en lægetaske med morfin i filmen "Farlig ungdom", så er stoffet ikke til de unge selv, men typisk for tiden til en amerikansk jazzmusiker.